<h1>PET THERAPY</h1>
<p>
Negli ultimi decenni la relazione uomo-animale si è sostanzialmente modificata e si è affermata la consapevolezza che da tale relazione l’uomo - in particolare bambini, persone anziane e coloro che soffrono di disagi fisici e psichici - può trarre notevole giovamento. La convivenza con gli animali d’affezione, se correttamente impostata, può rappresentare già di per sé fonte di beneficio per la società, e gli animali domestici possono svolgere anche un importante ruolo di mediatori nei processi educativi e terapeutico-riabilitativi. La diffusione in diversi ambiti, sia pubblici che privati, degli Interventi Assistiti con gli Animali ha avviato un percorso di riflessione etico, deontologico e giuridico.
Gli interventi assistiti da animali (I.A.A.) sono suddivisi in tre tipologie:
</p>

<a id="taa" class="anchor"></a>
<h2>Terapia assistita con gli animali (TAA)</h2>
<p>
Intervento a valenza terapeutica finalizzato alla cura di disturbi della sfera fisica, neuro e psicomotoria, cognitiva, emotiva e relazionale, rivolto a soggetti con patologie fisiche, psichiche, sensoriali o plurime, di qualunque origine. L’intervento è personalizzato sul paziente e richiede apposita prescrizione medica.
</p>

<a id="eaa" class="anchor"></a>
<h2>Educazione assistita con gli animali (EAA)</h2>
<p>
Intervento di tipo educativo che ha il fine di promuovere, attivare e sostenere le risorse e le potenzialità di crescita e progettualità individuale, di relazione ed inserimento sociale delle persone in difficoltà. L’intervento può essere anche di gruppo, e promuove il benessere delle persone nei propri ambienti di vita, particolarmente all’interno delle istituzioni in cui l’individuo deve mettere in campo capacità di adattamento.  L’EAA contribuisce a migliorare la qualità di vita della persona e a rinforzare l’autostima del soggetto coinvolto. Attraverso la mediazione degli animali domestici vengono attuati anche percorsi di rieducazione comportamentale. 
L’EAA trova quindi applicazione in diverse situazioni quali, ad esempio: 
•	prolungata ospedalizzazione o ripetuti ricoveri in strutture sanitarie; 
•	difficoltà dell’ambito relazionale nell’infanzia e nell’adolescenza; 
•	disagio emozionale e psicoaffettivo; 
•	difficoltà comportamentali e di adattamento socio-ambientale; 
•	situazioni di istituzionalizzazione di vario tipo (istituti per anziani e per pazienti psichiatrici, residenze sanitarie assistenziali, comunità per minori, carceri, ecc.); 
•	condizioni di malattia e/o disabilità che prevedano un programma di assistenza domiciliare integrata.
</p>

<a id="aaa" class="anchor"></a>
<h2>Attività assistita con gli animali (AAA)</h2>
<p>
Intervento con finalità di tipo ludico-ricreativo e di socializzazione attraverso il quale si promuove il miglioramento della qualità della vita e la corretta interazione uomo-animale. Non rientrano nelle AAA le attività sportivo-agonistiche con animali. Nelle AAA la relazione con l’animale costituisce fonte di conoscenza, di stimoli sensoriali ed emozionali; tali attività sono rivolte al singolo individuo o ad un gruppo di individui e promuovono nella comunità il valore dell’interazione uomo-animale al fine del reciproco benessere. Gli obiettivi principali di un’AAA sono:
•	sviluppare competenze attraverso la cura dell’animale; 
•	accrescere la disponibilità relazionale e comunicativa; 
•	stimolare la motivazione e la partecipazione.

(Dalle Linee Guida Nazionali in merito a I.A.A.)

Su richiesta di intervento si possono effettuare progetti personalizzati di Pet Therapy da rivolgere a qualunque tipo di utenza. 
In fase di programmazione verranno prese in considerazione le necessità degli utenti, lo spazio disponibile e le tempistiche concordate per svolgere al meglio l’intervento.
I cani impiegati negli interventi saranno cani seguiti a livello veterinario e comportamentale per garantire sempre il totale rispetto del loro benessere fisico e psicologico
</p>
